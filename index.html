<!DOCTYPE html>
<html>
  <head>
    <meta charset="utf-8">
    <title>Tyraxoideum</title>
    <link rel="stylesheet" href="style/warmmeadow.css">
  </head>
  <body>
      <img src="img/fall.jpg">
        <h2>Rímtelen nyökögésem egy hűvös őszi napon</h2>
       <pre>
            
            Lehunyt szemmel fordultál az ég felé, nem siettetett semmi sem annyira,
            hogy egy percre meg ne állj a sétány köveinek szélén
            és engedd az utolsó októberi napsugaraknak
            gyöngéden aláhulló lángszirmokban fürdetni meg arcod
            és csontjaidig megmelengetni fáradt mellkasod.
            A vállad fölött langyos szellő vonult el, rövid, mint messziről jött sóhaj,
            útjában megérintette állad és megrezzentette hajszálaid,
            majd tova szökött, mint a valakit kereső tekintet. 
        
            Nyírfák és sárga levelű csertölgyek puha, fűszeres illata töltötte meg a levegőt.
            A bokor mellett dolmányosvarjú csörgette a száraz avart egy hosszú,
            görbe ágacskát szorítva bakacsin csőrkávái között.
            A főút zaja, mint távoli, halkan zúduló fekete aszfaltfolyónak csobogása
            szűrődött át a ligeten, egybevegyülve a szajkók nevetésével
            és a fák szelíd suttogásával.
        
            Vértől rózsás arcod megérintette a hideg, ahogy elbújt a Nap,
            aranyszínű csipkét vonva a felhők szélére és végtelen sugaraiból
            pártával koronázva a bíborba merülő kék eget.
            Egy perc sem volt az egész,
            kinyitottad a szemed és tovább indultál a fák alatt az őszi délutánban,
            bőrödön hordozva az utolsó októberi napsugarak melegét.
            A dolmányosvarjú felrebbent és elvitte az elszáradt gallyat.
            A sóhajom mindtovább bolyongott a szellővel, keresve, vakon, nyughatatlanul.
        </pre>
      </body>
</html>
